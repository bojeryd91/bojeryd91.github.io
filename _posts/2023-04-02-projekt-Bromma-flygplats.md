---
title: 'Effekten av bostadsförmögenhet'
date: 2023-04-02 00:00:00
excerpt: "För några dagar sedan publiserades ett utkast av projekt 'The Housing Wealth Effect: Quasi-Experimental Evidence.' Här kommer en text på svenska vad den handlar om."
published: false
---

Nu när bostadspriser har fallit rejält kan man undra hur detta påverkar hushållens lust att handla. Många har nog intuitionen att ett fall som detta är tätt sammankopplat med pessimism, att folk konsumerar mindre, ökad arbetslöshet eller mindre inkomster i de sektorer som påverkas av konsumtionsreduktionen. Men är det _på grund av_ husprisfallet som människor skulle köpa mindre, eller är prisfallet ett *symptom* av pessimismen? Om priser påverkar konsumtion är den centrala frågan i min artikel med Roine, Björn, och Dany som kan accessas som ett discussion paper/utkast på [denna länk](https://roinevestman.com/wp-content/uploads/2023/03/DP18034-compressed.pdf).

I teorin kan konsumtion påverkas av huspriser genom 1) att husvärde är en stor andel av människors förmögenhet, och förändringar i detta gör människor rikare eller fattigare, vilket påverkar deras konsumtion. Vi kallar detta "förmögenhetskanalen", alltså att en kronas förändrat husvärde påverkar ägarens konsumtion för att ägaren någon gång kommer kunna sälja sitt hus och ta ut en vinst, vilket hen internaliserar i dagens beslut. Frågan är dock hur stark denna kanal skulle vara, och om den ens är relevant för huspriser eftersom människor tenderar att bo kvar i sina ägda bostäder länge och en försäljning ofta potentiellt skulle ske långt in i framtiden och har därför låg påverkan på dagens konsumtion. Det är också få som säljer en bostad för att flytta in i en hyresrätt (vilket skulle generera en stor vinst, men även komma med högre framtida hyror).

En annan kanal är 2) "pantkanalen." Denna kanal reflekterar att en bostad ger tillgång till bostadslån. Villor och lägenheter kan pantsättas och ge en lägre ränta på lånet i stället för att ta ut ett dyrare konsumtionslån. Om bostadspriser faller reduceras hur mycket du kan låna på huset och om priset stiger utökas i stället låneutrymmet. Hur billigt ditt lån är kan påverka hur stort lån du själv väljer att ta ut, så om du funderar på att köpa en bil kanske det blir en lite bättre, nyare modell än om lånet varit dyrare. Vi visar i vår artikel att svenskar använder mycket bostadslån för att finansiera bilköp. (Vi tittar på hur mycket skulder från hypotektsbolag ökar i år av bilköp för villaägare jämfört med år då de inte köper bil. Dessa skulder ökar mest av alla lånekategorier.) Om vi ska jämföra med andra länder så finns det evidens att pantkanalen borde vara starkare i Sverige eftersom att svenskar är sofistikerade/har vana av att optimera sin private låneportfölj. Forskare med olika kopplingar till Riksbanken påvisar detta i en artikel som inte är ännu tillgänglig online.

Vi finner att det är mestadels genom pantkanalen som huspriser påverkar konsumtion. Ett konsensus runt detta har vuxit fram under de 15 år sedan finanskrisen, men tidigare studier har haft svårt att separera mellan generell pessimism och ökad arbetslöshet och det faktiska prisfallet. Det har gått att säga vilken kanal som antagligen är större, men den faktiska storleken är svårare att komma åt när mycket händer samtidigt. Så vad vi gör är att titta på bilköp av villaägare runt Bromma flygplats efter att Stockholm stads regerande partier bestämde att förlänga dess kontrakt till 2038.

Detta skedde i 2007, ett år efter Alliansen valvinst. Tidigare var planen att Bromma skulle stängas 2011 och beslutet att förlänga kom som en överraskning. Ett tecken på det är att villapriser föll med 20% i det område runt flygplatsen med mest ljud från flyget, relativt villor i resterande Stockholm. (Generellt så steg bostadspriserna vid denna tid, så "fallet" är egentligen att villaägarna _inte_ upplevde en stegring av 20%.) Jämfört med tidigare studier kan vi studera varje hushåll innan- och utanför den mest intensiva ljudzonen och visa att de upplever samma inkomsttillväxt under perioden. De har även liknande förmögenhet så skatteförändringarna vid denna tid påverkade dem lika. Ljudzonen skär genom Stockholm längs med en diagonal genom olika bostadsområden vilket illustreras i grafen nedan.
